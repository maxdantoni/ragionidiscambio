<!DOCTYPE HTML>
<html lang="it">


  <head>
    <meta charset="utf-8">
    <meta name='viewport' content='width=device-width,initial-scale=1.0,minimum-scale=1.0,maximum-scale=1.0'/>
    <title>ragioni di scambio - Il fondamento dell'Europa</title>
    <link rel="stylesheet" href="./stylesheet.css">

    <!-- cookies http://www.primebox.co.uk/projects/jquery-cookiebar/ -->
    <link rel="shortcut icon" type="image/png" href="./favicon.png"/>
    <link rel="shortcut icon" type="image/png" href="http://www.ragionidiscambio.it/favicon.png"/>
    <link rel="stylesheet" type="text/css" href="/jquery.cookiebar.css" />
    <script type="text/javascript" src="/scripts/jquery-3.1.1.min.js"></script>
    <script type="text/javascript" src="/scripts/jquery.cookiebar.js"></script>
    <script type="text/javascript">
      $(document).ready(function(){
      $.cookieBar({
      fixed: true, acceptOnScroll: 200, acceptText: 'Accetto',
      policyText: 'Informazioni', policyURL: '/privacy-policy.html',policyButton: true,
      message: 'Il presente sito fa uso di cookie. La prosecuzione della navigazione implica accettazione dei cookie.',
      });
      });
    </script>
    
    
  </head>

  
<body>
  <!-- header -->
  <div id="header">
   <div id="titolo">ragioni di scambio</div>
   <nav id="menu-container"><div id="menu">
   <!-- navigation.html contents -->


<ul id="menu">

	<li><a href=".//">Il blog</a>           
	  </li>

	<li>
        <span class="active">Archivio</span>           
	  <ul>
	    
            <li><a href="/archivio/quotidiani/">Articoli su quotidiani</a></li>
	    
            <li><a href="/archivio/interviste/">Interviste</a></li>
	    
            <li><a href="/archivio/riviste/">Articoli su riviste</a></li>
	    
            <li><a href="/archivio/interventi/">Interventi</a></li>
	    
            <li><a href="/archivio/video/">Video</a></li>
	    
	</ul></li>

	<li><a href=".//chi-sono/">Chi sono</a>           
	  </li>

</ul>

    </div></nav>
 </div>
 <!-- end "header" -->

<!-- wrapper -->
<div id="wrapper">

<!-- main -->
<div id="main"> 

<div class='post'>
  <h1>Il fondamento dell'Europa<br>
    <div id="data-articolo">
	
	<em>l'Unità</em>,
        7 Novembre 2011
      
    </div></h1>
  <div class="post-content">
  <p>Quella trascorsa, iniziata con l’annuncio del referendum sul piano di
risanamento imposto alla Grecia, è stata una settimana di ansia e passione per
l’Europa. Anche se la pressione internazionale ha portato a un ritiro
dell’iniziativa, dubitiamo che sia finita qui, perché è stato messo a nudo un
punto debole dell’attuale strategia di soluzione della crisi.</p>

<p>Si tratta del dilemma profondo tra adesione agli impegni assunti da un governo
nei confronti degli investitori e consenso democratico. Non è certo una
novità. Il dilemma si è anzi presentato ripetutamente nello scorso
secolo. Soluzioni magari astrattamente corrette possono risultare
politicamente e socialmente insostenibili, e nel conflitto tra gli obblighi di
un governo verso i creditori e il patto sociale con gli elettori, la storia ci
insegna che in una democrazia è quasi sempre quest’ultimo a prevalere.</p>

<p>Di fronte a tale dilemma, non stupisce che i creditori spingano per forme più
o meno esplicite di commissariamento dei Paesi debitori, a garanzia del
rispetto degli obblighi contratti. Una soluzione che nel caso dell’Italia
trova appoggio in chi è convinto che solo uno shock esterno capace di
determinare un cambiamento profondo nel patto sociale possa farci uscire dalla
crisi. È la tesi di quanti, riponendo scarsa fiducia nei meccanismi
democratici, ritengono che solo un governo tecnico, che non risponda agli
elettori, possa affrontare l’impopolarità delle riforme ritenute necessarie. A
parte l’ovvia obiezione verso una soluzione che comporta un arretramento della
democrazia proprio laddove si impongono scelte cruciali, e a parte la
discutibile efficacia (o addirittura la dannosità) di molte delle riforme
proposte, è facile prevedere che anni di sacrifici in nome della permanenza
nell’euro avrebbero quale esito più probabile una progressiva erosione del
consenso verso l’Europa.</p>

<p>Nel dilemma tra sovranità e integrazione economica, potrebbe persino
guadagnare consensi una soluzione di segno opposto: arretrare rispetto al
progetto di integrazione europea rivendicando la propria sovranità e
recuperando il controllo sulla politica monetaria, cominciando con il mettere
in discussione la moneta unica. Una strada dai risvolti traumatici
nell’immediato, tanto più se realizzata unilateralmente, ma che forse una
prolungata stagnazione potrebbe rendere accettabile da un punto di vista
puramente economico. Sarebbe la negazione del progetto politico di un’Europa
pacifica e integrata e, per il nostro Paese, la rinuncia ad un ancoraggio che
ci ha dato prosperità e rispetto al quale dal dopoguerra definiamo la nostra
identità nazionale. Un autentico salto nel buio.</p>

<p>Entrambe queste prospettive sono al momento possibili. Si impone pertanto la
ricerca di una terza strada, che trovi un nuovo compromesso tra sovranità,
democrazia e integrazione nel rilancio del progetto europeo. Tale progetto è
stato messo a dura prova innanzitutto dalla scelta di far pesare sugli Stati
nazionali il contraccolpo degli eccessi della finanza e degli squilibri
generatisi nello scorso decennio. Esso è tuttora minacciato della retorica
corrente, che trascura l’origine sistemica dei rischi che hanno messo in
ginocchio il continente e insiste sulla fuorviante contrapposizione tra Paesi
virtuosi e Paesi indisciplinati, ribadendo il principio della responsabilità
nazionale rispetto agli effetti della crisi.  Il nuovo compromesso deve
prevedere, a livello di Unione, non solo il rafforzamento del controllo
democratico delle decisioni, ma anche una profonda revisione degli strumenti
di governo dell’economia.</p>

<p>L’introduzione di vincoli sui bilanci pubblici, su cui si è concentrata finora
la discussione, è solo un aspetto del problema. Servono un sistema di soccorso
reciproco rispetto agli shock, meccanismi correttivi degli squilibri
commerciali (che operino sia dal lato dei Paesi in disavanzo che da quelli in
avanzo), una modifica del comportamento della banca centrale, una diversa
regolazione della finanza, politiche di investimento volte ad aumentare la
competitività. Occorre infine riaffermare le ragioni dello stare assieme, che
non si esauriscono nei vantaggi dalla libera circolazione di merci e fattori,
ma devono mettere al centro l’impegno a rafforzare ed estendere un modello
sociale in grado di garantire sicurezza e redistribuzione, che è il tratto più
distintivo dell’Europa.</p>

<p>È un esito ancora lontano, ma la settimana che si è conclusa ci consegna anche
un’immagine di speranza. È quella dei leader dei tre partiti progressisti dei
tre maggiori paesi dell’Europa continentale, uniti a Roma, a San Giovanni, nel
riaffermare la volontà di riprendere un progetto che le attuali leadership
hanno portato sull’orlo del naufragio.</p>

  </div>
</div>
</div>
<!-- end main -->

<!-- image -->
<!-- se 'image: testata' utilizza l'immagine assegnata in _data/image_default.yml -->
<div id="image" class="sidebar">
  
    
    <img id="main-image" src="/images/lUnita.jpg" width=300>

  
 </div>
<!-- end image -->



<!-- twitter -->
<!-- NASCOSTO dal 11/2/24
 <div id="twitter" class="sidebar">
     <h2>I tweet di Massimo D'Antoni</h2>
     <div id="twitter-timeline">
     <a class="twitter-timeline"  href="https://twitter.com/maxdantoni" data-widget-id="512002432230907904" data-chrome="noheader nofooter">Tweet di @maxdantoni</a>
            <script>!function(d,s,id){var js,fjs=d.getElementsByTagName(s)[0],p=/^http:/.test(d.location)?'http':'https';if(!d.getElementById(id)){js=d.createElement(s);js.id=id;js.src=p+"://platform.twitter.com/widgets.js";fjs.parentNode.insertBefore(js,fjs);}}(document,"script","twitter-wjs");</script>
<a href="http://twitter.com/maxdantoni" class="twitter-follow-button" data-show-count="false">Segui @maxdantoni</a></div>
     <div>...anche su <a rel="me" href="https://mastodon.uno/@maxdantoni"><b>Mastodon</b></a>
 	    </div>

 </div>
 -->
<!-- end twitter -->


 
</div>
<!-- end wrapper -->
</body>
</html>


