<!DOCTYPE HTML>
<html lang="it">


  <head>
    <meta charset="utf-8">
    <meta name='viewport' content='width=device-width,initial-scale=1.0,minimum-scale=1.0,maximum-scale=1.0'/>
    <title>ragioni di scambio - Una politica di sinistra è ancora possibile?</title>
    <base href="./">
    <link rel="stylesheet" href="/ragionidiscambio/stylesheet.css">

    <!-- cookies http://www.primebox.co.uk/projects/jquery-cookiebar/ -->
    <link rel="shortcut icon" type="image/png" href="./favicon.png"/>
    <link rel="shortcut icon" type="image/png" href="http://www.ragionidiscambio.it/favicon.png"/>
    <link rel="stylesheet" type="text/css" href="/jquery.cookiebar.css" />
    <script type="text/javascript" src="/scripts/jquery-3.1.1.min.js"></script>
    <script type="text/javascript" src="/scripts/jquery.cookiebar.js"></script>
    <script type="text/javascript">
      $(document).ready(function(){
      $.cookieBar({
      fixed: true, acceptOnScroll: 200, acceptText: 'Accetto',
      policyText: 'Informazioni', policyURL: '/privacy-policy.html',policyButton: true,
      message: 'Il presente sito fa uso di cookie. La prosecuzione della navigazione implica accettazione dei cookie.',
      });
      });
    </script>
    
    
  </head>

  
<body>
  <!-- header -->
  <div id="header">
   <div id="titolo">ragioni di scambio</div>
   <nav id="menu-container"><div id="menu">
   <!-- navigation.html contents -->


<ul id="menu">

	<li><a href="/ragionidiscambio/">Il blog</a>           
	  </li>

	<li>
        <span class="active">Archivio</span>           
	  <ul>
	    
            <li><a href="/ragionidiscambio/archivio/quotidiani/">Articoli su quotidiani</a></li>
	    
            <li><a href="/ragionidiscambio/archivio/interviste/">Interviste</a></li>
	    
            <li><a href="/ragionidiscambio/archivio/riviste/">Articoli su riviste</a></li>
	    
            <li><a href="/ragionidiscambio/archivio/interventi/">Interventi</a></li>
	    
            <li><a href="/ragionidiscambio/archivio/video/">Video</a></li>
	    
	</ul></li>

	<li><a href="/ragionidiscambio/chi-sono/">Chi sono</a>           
	  </li>

</ul>

    </div></nav>
 </div>
 <!-- end "header" -->

<!-- wrapper -->
<div id="wrapper">

<!-- main -->
<div id="main"> 

<div class='post'>
  <h1>Una politica di sinistra è ancora possibile?<br>
    <div id="data-articolo">
	
	<em><a href="http://ideecontroluce.it/una-politica-di-sinistra-e-ancora-possibile/">Idee Controluce</a></em>,
        30 Ottobre 2014
      
    </div></h1>
  <div class="post-content">
  <p>Per arrivare ad affrontare il tema proposto, ritengo utile partire da un’altra
domanda, forse anche più impegnativa: a quali condizioni può, nell’ambito
dell’euro, sopravvivere una prospettiva politica “di sinistra”? È una domanda
che non è poi molto lontana da un’altra: a quali condizioni può, nel contesto
dell’euro, sopravvivere il modello sociale europeo? Ovvero: quanto l’euro è
effettivamente una condizione per la realizzazione in Europa di condizioni di
benessere e sicurezza, pace e cooperazione che rappresentano l’obiettivo del
progetto europeo in una prospettiva progressista, e quanto invece la moneta
unica rischia di essere ormai un ostacolo al perseguimento di tali obiettivi?
La domanda può essere infine declinata con riferimento al recente dibattito
sulla diseguaglianza sollecitato dal libro di Piketty: è il mantenimento
dell’euro compatibile con l’utilizzo della politica economica al fine di
garantire quell’equilibrio tra capitale e lavoro che il capitalismo non è in
grado di assicurare in modo autonomo? O non è invece la moneta unica
funzionale a un sistema in cui la bilancia pende tutta dalla parte dei
creditori e del capitale finanziario rispetto al lavoro e alle istituzioni del
welfare?</p>

<p>Sappiamo che un’uscita dalla moneta unica sarebbe estremamente rischiosa, e
comporterebbe rilevanti costi economici e politici anche quando realizzata
come superamento coordinato dell’unione monetaria (ammesso che tale
coordinamento sia possibile). Tuttavia, se raggiungessimo la conclusione che
la permanenza nella moneta unica non porta a benefici durevoli ma anzi è un
problema, ci troveremmo in una posizione poco difendibile politicamente:
affermare che la moneta unica ha costi superiori ai benefici ma ce la dobbiamo
comunque tenere perché è costoso organizzare l’uscita è chiaramente un
argomento debole. Equivale a mettersi in condizione di passiva attesa che i
processi economici e politici facciano il loro corso. Il contrario di quello
che ci si attende dalla sinistra politica.</p>

<p><strong>Dove siamo e come ci siamo arrivati</strong></p>

<p>Non serve ricostruire nel dettaglio i passaggi che hanno portato alla scelta
della moneta unica. Questa è l’esito di un percorso di ricerca di una risposta
adeguata alle difficoltà di ristabilire un ordine monetario dopo la fine del
sistema di cambi fissi ma aggiustabili di Bretton Woods, in un contesto di
movimenti di capitale liberalizzati. La libertà di movimento dei capitali è
notoriamente incompatibile con l’autonomia della politica monetaria in un
sistema di cambi fissi. Essa rappresenta tuttavia un vincolo anche in un
contesto di cambi flessibili in presenza di un debito pubblico elevato, visto
che il rischio di cambio si riflette sugli interessi. La scelta a suo tempo
compiuta dall’Italia di promuovere la moneta unica può trovare giustificazioni
nel contesto delle urgenze dei primi anni ’90 e in vista di vantaggi attesi
percepiti allora come prioritari, quali in primo luogo la riduzione dei tassi
di interesse.</p>

<p>A mio avviso in questa scelta hanno giocato tuttavia altri fattori più
discutibili: in primo luogo la sottovalutazione del fatto, che pure era stato
puntualmente evidenziato dagli economisti, che l’Europa non rispettava le
condizioni che individuano un’area valutaria ottimale. In secondo luogo la
convinzione, alimentata dal clima culturale di quegli anni, che il ruolo di
stabilizzazione della politica economica fosse nel migliore dei casi inutile,
nel peggiore dannoso e fonte esso stesso di instabilità. Una convinzione di
cui troviamo una traccia evidente nell’impianto di Maastricht. Infine, credo
che un peso importante abbia avuto la sfiducia nella capacità della politica –
direi più precisamente nella politica sostenuta dal consenso democratico – di
realizzare la necessaria modernizzazione del sistema; sfiducia che ha
alimentato la convinzione che per rilanciare e modernizzare l’economia
italiana occorresse un “vincolo esterno” in grado di disciplinare una politica
inconcludente e un elettorato inaffidabile.</p>

<p>Non occorre nemmeno, in questa sede, ripetere quanto, con altri economisti,
abbiamo detto e scritto in numerosi articoli e documenti fin da prima
dell’acuirsi della crisi nel 2011. Ovvero che la crisi che stiamo vivendo non
è la somma di tante crisi nazionali, bensì una crisi dell’eurozona nel suo
insieme, dovuta certamente a scelte sbagliate compiute da chi ha diretto la
politica economica europea dal 2009 in poi, ma riconducibile in ultima analisi
a un elemento di fondo quale è l’assetto istituzionale della moneta unica. Chi
scrive ha anche denunciato più volte<sup id="fnref:1" role="doc-noteref"><a href="#fn:1" class="footnote" rel="footnote">1</a></sup> come la strada su cui ci siamo
incamminati rischi di compromettere le basi del modello sociale europeo, cuore
dell’identità del nostro continente che sta alla base del progetto di
integrazione, e metta in discussione lo stesso esercizio della democrazia.</p>

<p>Se è chiaro il potenziale conflitto tra assetto della moneta unica da una
parte e praticabilità del modello sociale ed esercizio della democrazia
dall’altra, la percezione dell’irreversibilità dell’adesione all’euro e la sua
identificazione con il progetto di integrazione europea ci rendono quasi
impossibile immaginare che sia possibile smantellarla, “rimettere il
dentifricio nel tubetto”. La grande maggioranza di economisti e politici di
sinistra ha visto e vede tuttora un’unica strada percorribile: quella di
andare avanti con il processo di integrazione, recuperando a livello
sovranazionale la sovranità perduta dagli stati nazione aderenti all’unione
monetaria.</p>

<p>Di fronte all’evidente assenza di passi avanti, ogni iniziativa è stata
condizionata dall’attesa dell’evento che potesse segnare il giro di volta, via
via identificato con un possibile cambio di governo in Germania, una vittoria
dei partiti socialisti nelle elezioni europee, un’iniziativa politica decisiva
durante la presidenza italiana, e così via. Speranze sistematicamente deluse,
visto che oggi le condizioni per un’uscita dalla crisi attraverso il rilancio
dell’Europa politica non ci sembrano più vicine, se non in misura del tutto
marginale. Al punto in cui siamo una presa d’atto più realistica dello stallo
in cui ci troviamo è dunque necessaria.</p>

<p>Ma vorrei procedere con ordine, e vorrei farlo attraverso quattro
“proposizioni” e una conclusione.</p>

<p><strong>Prima proposizione. Il perdurare della crisi non è un mero accidente dovuto
alle scelte di politica economica, ma è iscritto nell’architettura della
moneta unica.</strong></p>

<p>È ormai acquisito che l’assenza di una ripresa dalla crisi sia dovuta a una
carenza di domanda, effetto della risposta sbagliata rappresentata dalle
politiche di austerità. Occorre tuttavia capire le ragioni fondamentali per
cui è mancata un’adeguata risposta di politica economica, al di là della
protervia ideologica di chi a Bruxelles o a Berlino detta le regole del
gioco. Le politiche di austerità sono infatti in primo luogo il riflesso di
una diversità di interessi rispetto alla ripartizione dei costi della
crisi. Una divergenza riconducibile al conflitto tra creditori e debitori, tra
paesi in surplus e paesi in deficit (dove il riferimento non è ovviamente al
bilancio bensì all’equilibrio esterno).</p>

<p>La faglia che divide l’Europa tra paesi in surplus e in deficit evidenzia
anche il fondamentale squilibrio di competitività che affligge le economie del
cosiddetto “centro” e della “periferia”. Tale squilibrio è stato favorito
dalla condivisione della moneta, e quindi dall’impossibilità di usare la
“valvola” del riallineamento del cambio, da parte di economie con una diversa
capacità di controllare la crescita di salari e prezzi. Nessuno nega che
l’industria tedesca abbia saputo realizzare efficaci politiche di investimento
e delocalizzazione aumentando la produttività più di quanto sia riuscita a
fare ad esempio l’Italia. Tuttavia, un ruolo determinante nel garantire alla
Germania il suo vantaggio competitivo hanno avuto le politiche di compressione
delle retribuzioni, un vero e proprio dumping salariale, realizzate nei primi
anni dell’euro. In un contesto di cambi fissi l’effetto è stato equivalente a
quello di una svalutazione competitiva, per cui la Germania è riuscita di
fatto, unica nell’eurozona, a controllare il proprio tasso di cambio reale e
trarre vantaggio della domanda nei paesi periferici, finanziata a debito dai
capitali che affluivano dalla stessa Germania.</p>

<p>Per la verità, niente di veramente nuovo: la strategia di crescita tedesca
basata sull’accumulo di surplus attraverso il controllo dei salari e
dell’inflazione è una strategia di lunga data, iscritta nel modello produttivo
e nella cultura economica tedesca. L’euro ha solo favorito tale strategia,
negando ai partner commerciali della Germania la possibilità di utilizzare il
canale, del tutto naturale ancorché spesso demonizzato, del riallineamento del
cambio attraverso la svalutazione. O, se si preferisce, consentendo alla
Germania di mantenere un surplus di partite correnti senza pagare pegno con la
rivalutazione, come era accaduto regolarmente nei decenni pre-euro. Lungi dal
creare la sperata convergenza, l’euro ha semmai accentuato gli squilibri, e
continuerà a farlo in assenza di una radicale revisione del suo funzionamento.</p>

<p>Senza correggere tale squilibrio le difficoltà delle economie periferiche sono
destinate a perdurare e, nel contesto segnato dai vincoli di Maastricht, dal
fiscal compact e dai vincoli imposti alla Bce il recupero di competitività
necessario a correggere lo squilibrio con la Germania, stimato nell’ordine del
20% o più, è affidato alla deflazione salariale nei paesi periferici, da
realizzarsi attraverso un’ulteriore flessibilizzazione del mercato del
lavoro. Questo è il dato di fondo ineludibile, che va dunque ben al di là
della questione del limite del 3% al deficit di bilancio.</p>

<p><strong>Seconda proposizione. Nel quadro descritto, non c’è spazio per politiche di
sinistra</strong></p>

<p>In presenza di un contesto, quello della moneta unica, che scarica sul mercato
del lavoro la pressione derivante dagli squilibri macroeconomici, determinando
un incentivo dei paesi membri a concorrere al ribasso sui salari per
recuperare competitività; un contesto in cui la dimensione del debito ci
impedisce, anche in presenza di vincoli di bilancio meno stringenti, di
perseguire autonome politiche espansive senza l’ombrello protettivo della
banca centrale, restano alternative percorribili rispetto all’accettazione
delle politiche deflazionistiche? Resta alla sinistra un ruolo diverso da
quello puramente “conservativo” di difesa del welfare e dei diritti laddove è
possibile? Un ruolo diverso da quello di sinistra di opposizione, che va in
piazza ma alla fine ha poche armi per opporsi alla dura aritmetica della
competitività.</p>

<p>Qual è lo spazio reale per un governo di sinistra entro i vincoli descritti?
Essa potrà al più elargire qualcosa a chi sta peggio, ma dovrà rassegnarsi a
un welfare sempre meno universalistico e al declino di scuola e università e
alla crescita delle diseguaglianze. Queste sono infatti destinate ad aumentare
per effetto delle riforme del mercato del lavoro e più in generale dei
rapporti di forza nell’ambito dell’eurozona, che vedono i costi di
aggiustamento interamente addossati ai debitori e la prevalenza delle ragioni
dei creditori, laddove debitore è il lavoro che paga le imposte, mentre
creditore è il capitale.</p>

<p>Tutto ciò mentre le riforme strutturali di cui avremmo veramente bisogno per
ripartire, ovvero la riqualificazione del nostro apparato pubblico, la riforma
degli ammortizzatori sociali, gli investimenti pubblici, sono rimandate per
assenza di risorse, mentre assistiamo inermi alla progressiva desertificazione
del nostro apparato produttivo.</p>

<p>A livello europeo una tale sinistra potrà operare per erodere spazi di
flessibilità nelle politiche di bilancio, ma in mancanza di una revisione più
profonda del sistema della moneta unica questo è soltanto un modo per
acquistare tempo. Piccoli successi da non sottovalutare, in quanto pongono un
argine allo smantellamento del sistema di welfare, ma che non possono in
nessun modo considerarsi risolutivi. A meno che non consideriamo seriamente un
successo la possibilità di ridurre il deficit dal 3,0% al 2,6% invece che
2,2%.</p>

<p>E se anche la deroga al fiscal compact fosse più ampia, siamo sicuri che
un’espansione fiscale in un paese solo possa avere gli effetti sperati, e non
rischi invece, compromettendo l’equilibrio esterno, di portarci in una
situazione ancora più difficile?</p>

<p><strong>Terza proposizione. L’unione fiscale e politica non è necessariamente
auspicabile.</strong></p>

<p>In astratto possiamo pensare che un altro euro sia possibile. Le condizioni
minime per uscire dall’impasse sono state più volte enunciate. Non mancano
certo appelli e proposte elaborate da gruppi di economisti e think tank che
hanno ben chiare le condizioni di funzionamento di un’unione monetaria.</p>

<p>Al di là delle differenze quanto ad ambizione e profondità dei cambiamenti
richiesti sul piano istituzionale, le proposte più ambiziose contemplano forme
di coordinamento della politica economica, meccanismi di mutualizzazione del
debito (diretto o indiretto attraverso l’unione bancaria) e di trasferimento
fiscale tra paesi. E prevedono un parallelo rafforzamento delle istituzioni
rappresentative. È ormai accettata la tesi che l’euro sia quanto meno una
costruzione zoppa: un’unione monetaria senza un’unione fiscale. Il corollario
è che la via di uscita sia il completamento della costruzione, il rilancio del
progetto europeo creando un’unione fiscale, che richiede a sua volta un’unione
politica.</p>

<p>Da questa prospettiva, la tentazione è quella di guardare con favore a
qualsiasi movimento – anche parziale – in questa direzione. Credo che proprio
su questo occorra fare molta attenzione, perché unione politica può
significare molte cose. Vale la pena di ricordare la proposta formulata dal
ministro delle finanze tedesco Wolfgang Schäuble insieme a Karl Lamers sul
Financial Times del 13 agosto 2014:</p>

<p>«Consideriamo due proposte. Perché non prevedere un commissario europeo al
bilancio con il potere di respingere le leggi di bilancio nazionali se non si
conformano alle regole concordate? Siamo anche favorevoli ad un “parlamento
dell’eurozona” composto da membri dei parlamenti nazionali che rafforzi la
legittimazione democratica delle decisioni relativa ai paesi aderenti alla
moneta unica»</p>

<p>Una posizione definita federalismo dell’austerità, dalla quale non si
discostano poi tanto altre proposte quali il piano di redenzione del debito
del consiglio tedesco degli esperti o quello degli economisti del Glienicker
Gruppe<sup id="fnref:2" role="doc-noteref"><a href="#fn:2" class="footnote" rel="footnote">2</a></sup>. Il tratto comune a queste proposte di rafforzamento
dell’integrazione politica è la stringente condizionalità, per cui lo scambio
è tra alleggerimento (limitato) dell’onere del debito in cambio di un
rafforzamento dei vincoli previsti dal fiscal compact. Allentamento della
pressione fiscale contro riforme strutturali. Ovvero: l’istituzionalizzazione
del potere di ricatto esercitato in questi anni verso i paesi della periferia
europea.</p>

<p><strong>Quarta proposizione. Ciò che sarebbe auspicabile non appare possibile dati gli
interessi in campo e i rapporti di forza</strong></p>

<p>Tutt’altra strategia sarebbe necessaria per fare dell’eurozona un’area
economica favorevole alla crescita.</p>

<p>Occorrerebbe coordinare le politiche macroeconomiche in senso espansivo,
alimentando la domanda interna nell’area. A questo scopo i paesi più forti, in
primo luogo la Germania, dovrebbero assumere un ruolo di traino, cioè mettere
in atto politiche di segno contrario a quelle adottate nel primo decennio
dell’euro in cui era la periferia europea che, indebitandosi, manteneva alta
la domanda per i beni tedeschi. Ma questo richiederebbe un cambiamento nel
modello economico del paese leader. Un cambiamento che purtroppo dobbiamo
ritenere del tutto irrealistico, visto che sulla strategia di creazione di
surplus commerciali la Germania ha basato il suo sviluppo fin dal dopoguerra,
vista la cultura improntata all’ordoliberismo e vista la convinzione radicata
dei tedeschi che la crisi sia un problema nostro e non loro.</p>

<p>In questa resistenza a modificare un modello che garantisce alla Germania il
permanere nella condizione del paese creditore più che nella spesso citata
atavica avversione all’inflazione va individuata la ragione della resistenza
tedesca a consentire azioni più decisive della Banca centrale europea.</p>

<p>L’assetto dell’eurozona e la linea di austerity, istituzionalizzata nelle
attuali regole europee, lungi dal mettere in discussione tale modello, puntano
a estenderlo all’intera eurozona, cadendo in una sorta di “fallacia di
composizione”, visto che non è possibile un surplus contemporaneo di tutti i
paesi senza che vi sia qualcuno nel mondo disposto ad assorbire tale surplus.</p>

<p>Le proposte di riforma più ambiziose dell’eurozona, chiedendo meccanismi di
penalizzazione per i paesi in surplus e la creazione di una capacità fiscale a
a livello europeo che rilanci gli investimenti, vanno nella direzione
giusta. Il dubbio è se tali proposte possano ottenere il consenso politico
necessario. Si tratterebbe di dire ai tedeschi: siete corresponsabili della
situazione, il vostro modello economico è almeno altrettanto disfunzionale per
la moneta unica quanto quello delle “cicale” meridionali. Quante sono
probabilità che ci ascoltino?</p>

<p>Per la stessa ragione, ho poca speranza che un rafforzamento dei meccanismi
rappresentativi possa fare realmente la differenza. Perché mai gli elettori
dei paesi dell’area tedesca dovrebbero voler cambiare un modello che fino a
ora ha portato indubbi vantaggi? Un modello che hanno mostrato di sostenere
appoggiando la piattaforma della Merkel? Le stesse forze progressiste di quei
paesi hanno chiarito che i loro elettori non sono disposti ad accollarsi i
costi di aggiustamento, costi percepiti come il risultato della nostra scarsa
disciplina. Anche qualora si ponesse un rimedio al deficit istituzionale e al
deficit di coordinamento, questo avverrebbe nel segno di ben precisi rapporti
di forza. Gli stessi rapporti di forza che hanno determinato l’architettura
attuale si riproporrebbero. Rimproveriamo alla Germania di aver ottenuto che
la Bce si conformasse al modello della Bundesbank. Cosa ci fa pensare che
qualcosa di analogo non accadrebbe anche con le forme dell’unione politica e
dell’unione fiscale?</p>

<p>Se abbandoniamo dunque il terreno della speranza e ragioniamo tenendo conto
degli attuali orientamenti e degli interessi nazionali, ci rendiamo conto che
l’unione politica cui possiamo ragionevolmente aspirare non si avvicina
nemmeno a quelle condizioni minime che potrebbero garantire la sostenibilità a
lungo termine della moneta unica. L’esempio degli Stati Uniti, caso di
successo di unione monetaria, è solo una conferma di questa distanza.</p>

<p><strong>Conclusione. Può l’euro sopravvivere?</strong></p>

<p>Eccoci dunque alla domanda di partenza. In assenza delle condizioni descritte,
può l’euro sopravvivere? O è destinato inesorabilmente a disintegrarsi? E in
caso affermativo, si tratta di un esito che dobbiamo ritenere imminente?</p>

<p>C’è ampio consenso sul fatto che, sulla linea dell’austerità deflattiva, il
crack dell’euro sia una possibilità concreta. I costi sociali di una
situazione protratta di deflazione non sono politicamente sostenibili e i
movimenti populisti ostili all’euro guadagnano progressivamente terreno
ovunque in Europa. D’altra parte, una turbolenza più forte delle altre
potrebbe innescare in qualsiasi momento una nuova crisi di fiducia sulla
sostenibilità del debito, e la Bce potrebbe non essere in condizioni di
intervenire con la forza necessaria.</p>

<p>Non mancano d’altra parte argomenti a supporto della convinzione che l’euro
possa sopravvivere ancora a lungo. Così sarebbe se ci convincessimo (e fossimo
in grado di convincere una maggioranza degli elettori) che non c’è
alternativa. Di fronte alla capacità di sopportazione di paesi come la Grecia
o anche Spagna e Portogallo c’è da pensare che ci siano ancora ampi spazi di
deterioramento nell’occupazione e nelle condizioni sociali prima che una
vittoria delle forze anti-sistema riesca ad innescare la fine dell’unione
monetaria. Gli interessi al mantenimento dello status quo sono d’altra parte
forti: Bce, Commissione e Germania continueranno a tenerci al di sopra del
livello di galleggiamento e non ci lascerebbero fallire tanto facilmente.</p>

<p>Resta poi la speranza che, prima o poi, magari un attimo prima del disastro,
vi sia un risveglio delle coscienze e, di fronte al baratro, le élite europee
trovino la strada. Sarebbe la conferma della “dottrina Monnet”, per la quale
l’Europa avanza proprio dalle crisi. Ma se anche questa fosse la prospettiva,
possiamo permetterci di aspettare? E che accadrà nel frattempo all’Italia, al
suo potenziale produttivo, al suo sistema di welfare, ai diritti, al livello
di diseguaglianza? Cosa sarà della sinistra e delle sue aspirazioni?</p>

<p>Questa mia relazione lascia aperti più interrogativi di quanti ne abbia
provati a risolvere. La prospettiva della fine dell’euro ci spaventa tutti. Ci
appare come un salto nel buio, e ciò spinge molti economisti e politici a
escludere in partenza tale opzione. A mio avviso è giunto invece il momento di
ragionare esplicitamente su questa possibilità, senza banalizzarne i rischi e
i costi ma nemmeno demonizzarne le conseguenze oltre misura. La linea, cui
sono approdati in molti, per cui “uscire dall’euro si dovrebbe ma non si può”,
è politicamente oltre che intellettualmente debole.</p>

<p>La sinistra ha il dovere di prendere in considerazione lo scenario del
superamento dell’euro, cercando di capire a quali condizioni esso possa
realizzarsi minimizzando i danni sul sistema finanziario e sul tenore di vita
delle famiglie, e come tale passaggio debba essere gestito per evitare che la
fine dell’euro trascini con sé anche quella dell’Unione europea. La cosa
peggiore sarebbe lasciarci cogliere impreparati per aver rifiutato a priori di
considerare una possibilità che potrebbe concretizzarsi indipendentemente
dalla nostra volontà. E a tale riguardo il “come” è forse ancora più
importante del “se”.</p>

<p><br /></p>

<div class="footnotes" role="doc-endnotes">
  <ol>
    <li id="fn:1" role="doc-endnote">
      <p>Si veda <em>L’Europa non è finita</em> con Ronny Mazzocchi, Editori Internazionali Riuniti, 2012. <a href="#fnref:1" class="reversefootnote" role="doc-backlink">&#8617;</a></p>
    </li>
    <li id="fn:2" role="doc-endnote">
      <p>Per una rassegna delle proposte in campo si veda J. Galbraith e Y. Varoufakis, “Whither Europe”, OpenDemocracy <a href="#fnref:2" class="reversefootnote" role="doc-backlink">&#8617;</a></p>
    </li>
  </ol>
</div>

  </div>
</div>
</div>
<!-- end main -->

<!-- image -->
<!-- se 'image: testata' utilizza l'immagine assegnata in _data/image_default.yml -->
<div id="image" class="sidebar">
  
 </div>
<!-- end image -->



<!-- twitter -->
<!-- NASCOSTO dal 11/2/24
 <div id="twitter" class="sidebar">
     <h2>I tweet di Massimo D'Antoni</h2>
     <div id="twitter-timeline">
     <a class="twitter-timeline"  href="https://twitter.com/maxdantoni" data-widget-id="512002432230907904" data-chrome="noheader nofooter">Tweet di @maxdantoni</a>
            <script>!function(d,s,id){var js,fjs=d.getElementsByTagName(s)[0],p=/^http:/.test(d.location)?'http':'https';if(!d.getElementById(id)){js=d.createElement(s);js.id=id;js.src=p+"://platform.twitter.com/widgets.js";fjs.parentNode.insertBefore(js,fjs);}}(document,"script","twitter-wjs");</script>
<a href="http://twitter.com/maxdantoni" class="twitter-follow-button" data-show-count="false">Segui @maxdantoni</a></div>
     <div>...anche su <a rel="me" href="https://mastodon.uno/@maxdantoni"><b>Mastodon</b></a>
 	    </div>

 </div>
 -->
<!-- end twitter -->


 
</div>
<!-- end wrapper -->
</body>
</html>


